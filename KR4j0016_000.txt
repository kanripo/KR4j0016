# -*- mode: mandoku-view; -*-
#+TITLE: 初寮詞
#+DATE: 2015-08-25 00:47:18.776863
#+PROPERTY: ID KR4j0016
#+PROPERTY: BASEEDITION WYG    
#+PROPERTY: JUAN 提要
<pb:KR4j0016_WYG_000-1a>¶
欽定四庫全書　　　　　集部十¶
　提要¶
　　初寮詞　　　　　　　詞曲類一(詞集之屬/)¶
　　　　(臣/)等謹案初寮詞一巻宋王安中撰安中有¶
　　　　初寮集二十巻久經散佚今從永樂大典裒¶
　　　　輯成編巳别著録陳振孫書録解題别載初¶
　　　　寮詞一巻此本為毛晉所刻巻帙相合殆即¶
　　　　原本古今詞話謂安中始為東坡門下士紹¶
<pb:KR4j0016_WYG_000-1b>¶
　　　　興初復附蔡京又幼老春秋謂其交結蔡攸¶
　　　　進立春帖子並及鄭妃等事則其人實不足¶
　　　　道然花菴詞選載其詞如小重山之椽燭垂¶
　　　　珠清漏長遲留春筍緩催觴蝶戀花之翠霧¶
　　　　縈紆消篆印筝聲恰度秋鴻陣等句皆當世¶
　　　　所指稱其才華要不可及也巻内安陽好九¶
　　　　闋據能改齋漫録云韓魏公皇祐初鎮維揚¶
　　　　曾作維揚好詞四章其後熙寧中罷相鎮安¶
<pb:KR4j0016_WYG_000-2a>¶
　　　　陽復作安陽好詞十章人多傳之因録其一¶
　　　　首蓋即安中詞内形勝魏西州第一首也安¶
　　　　陽為魏郡地安中未曽鎮彼似此詞宜屬韓¶
　　　　琦作不知何以入於此集疑以傳疑姑存之¶
　　　　以備考證焉¶
　　聖求詞　　　　　　　詞曲類一(詞集之屬/)¶
　　　　(臣/)等謹案聖求詞一巻宋吕濵老撰濵老字¶
　　　　聖求嘉興人陳振孫書録解題作吕渭老考¶
<pb:KR4j0016_WYG_000-2b>¶
　　　　嘉定壬申趙師㞧序亦作濵老似陳氏誤也¶
　　　　陳氏載其詞一巻則與今本合濵老在北宋¶
　　　　末頗以詩名師㞧稱其憂國詩二聫痛傷詩¶
　　　　二聫釋憤詩一聫皆為徽欽北去而作憂國¶
　　　　詩有尚喜山河歸帝子可憐麋鹿入王宫語¶
　　　　則南渡時尚存矣其詩在師㞧時巳無完帙¶
　　　　詞則至今猶傳楊慎詞品稱其望海潮醉蓬¶
　　　　萊撲蝴蝶近惜分釵薄倖選冠子百宜嬌等¶
<pb:KR4j0016_WYG_000-3a>¶
　　　　闋佳處不減少游東風第一枝詠梅不減東¶
　　　　坡之緑毛么鳯今考詠梅詞集中不載僅附¶
　　　　見毛晉跋中晉跋亦不言所據未詳其故晉¶
　　　　跋又稱其惜分釵一闋尾句用二叠字較陸¶
　　　　游釵頭鳯用三叠字更有别韻不知濵老為¶
　　　　徽宗時人游乃寧宗時人釵頭鳯詞實因惜¶
　　　　分釵舊調而變平仄相間為仄韻相間耳晉¶
　　　　似謂此調反出於釵頭鳯未免偶不檢也乾¶
<pb:KR4j0016_WYG_000-3b>¶
　　　　隆四十六年十月恭校上¶
　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　總　校　官　(臣/)　陸　費　墀¶
